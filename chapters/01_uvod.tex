Záznam srdeční aktivity neboli elektrokardiogram (EKG), na kterém je vidět
časový průběh změn elektrického potenciálu srdce, hraje velmi důležitou roli v
kardiologické diagnostice. Uchovává v sobě komponenty jak v časové, tak i ve
frekvenční doméně, díky kterým lze realizovat EKG analýzu, a to i za jinými
účely než jen z hlediska kardiologie. Aby bylo možné analýzu provést či
extrahovat potřebné komponenty, musí se signál patřičně zpracovat, jelikož jeho
surová podoba může být zkreslená a často obsahuje mnohočetné nežádoucí
artefakty.

Důležitými východisky, od kterých se odvíjí následně zvolená metodika při
zpracování signálu a tím pádem i samotný výstup, jsou zejména kvalita a
charakteristika biosignálu. V ideálním případě se nabízí myšlenka univerzálního
způsobu, který signál spolehlivě zbaví všech nežádoucích elementů nehledě na
zmíněné východiska. Jelikož v posledních letech nastal velký průlom v oblasti
využití strojového učení (machine learning) a umělé inteligence (AI, artificial
inteligence) pro zpracování biosignálů, tak úvaha v rámci metod z těchto oblastí
může právě k takové zavádějící myšlence vést. V praxi se ale při zpracování EKG
signálu neorientuje jen jeho kvalitou či charakterem ale také povahou
nadcházející analýzy. Proto se při zpracování využívají variace, kombinace a
obdoby konvenčních metod, kde je každá volena na základě zvolené dílčí oblasti
analýzy nebo jiných specifických požadavků. Průnik všech metod obsahuje v první
řadě snahu o efektivní potlačení nežádoucích prvků a odkrývá tak část
problematiky této práce.

Při samotném základním EKG vyšetření srdce, zde hraje roli několik vnějších i
vnitřních vlivů, které se ve výsledku mohou jevit jako stěžejní při zpracovávání
biosignálu. Takové jevy se nazývají nežádoucími prvky. Těmi jsou zejména
elektrické a magnetické vlastnosti tkání, zvláště svalový akční potenciál (AP),
nebo umístění a vodivost elektrod využívaných při vyšetření. Proto je velmi
důležité signál pečlivě analyzovat a filtrovat exaktními metodami, jinak by jeho
použití mohlo vést k vágním výsledkům. 

Po správném zpracování EKG signálu je možné začít s jeho analýzou. Její
interpretace umožňuje detekovat potencionální srdeční vady či jiné srdeční
stavy. Dále je možné pracovat s extrahovanými komponenty, s jejichž pomocí lze
například určit variabilitu srdečního rytmu (HRV, Heart rate variability), která
citlivě reaguje na změny v ANS. Tato specifická metrika a analýza jejích
parametrů má mnoho klinických významů a umožňuje využití nejen v rámci
kardiologie ale také neurologie a psychofyziologie.

Tato práce se zaměřuje na problematiku týkající se zpracování a analýzy EKG
signálu, a to nejen v rámci naměřených signálů (offline) ale také při měření v
reálném čase (online). Vybranou dílčí oblastí analýzy je především hodnocení
kognitivní zátěže pomocí HRV a Poincarého grafu s jeho parametry, vypočtenými v
časové oblasti, které jsou založené na intervalech mezi jednotlivými údery
srdce.
